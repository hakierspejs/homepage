---
title: FAQ
layout: default
---

### Czym konkretnie jest Hakierspejs?

**Hakierspejs** to łódzki
[hackerspace](https://pl.wikipedia.org/wiki/Hackerspace) – będziemy tu
używać ogólnego pojęcia **hackerspace**, bo te same odpowiedzi odnoszą
się do zdecydowanej większości podobnych nam miejsc i społeczności.

### Czy hackerspace to miejsce dla mnie? Czy się tutaj odnajdę?

Na to pytanie najłatwiej odpowiesz sobie sam **po prostu przychodząc**
na jedno z naszych otwartych spotkań (co 2 tygodnie we wtorki)
lub dołączając do naszej społeczności online –
[czatów](https://czaty.hs-ldz.pl/) i [forum](https://forum.hs-ldz.pl/).
To nic nie kosztuje poza poświęconym przez Ciebie czasem.
Co zdecydowanie warto zrobić!

Szanse na to, że hackerspace okaże się miejscem, w którym będziesz
z przyjemnością spędzać swój czas rosną, jeśli spełniasz **dowolne**
spośród poniższych kryteriów:

-   lubisz tworzyć, grzebać, majsterkować, przywracać stare, zużyte
    rzeczy do życia, dociekać, czemu rzeczy działają tak, a nie inaczej,
    a nawet je ulepszać – w szerokich znaczeniach tych pojęć (nie
    ograniczamy się tu tylko do komputerów i oprogramowania, czy nawet
    do urządzeń w ogóle) – albo chciałbyś zacząć, ale nie wiesz,
    jak się za to zabrać,
-   nie podoba ci się dominacja świata przez wielkie korporacje,
    w szczególności te związane z oprogramowaniem i usługami online,
    jak Google, Microsoft czy Meta (Facebook) – ale nie tylko one –
    oraz ich monopolistyczne czy antykonsumenckie praktyki,
-   jesteś zwolennikiem wolnego oprogramowania, otwartych platform
    i publicznie dostępnych standardów,
-   szukasz ludzi o podobnych zainteresowaniach, z którymi mógłbyś
    wspólnie spędzać czas.

Oczywiście nie jest to zamknięty katalog. **Przyjdź i sam zobacz!**

### Co można robić w hackerspejsie?

Bardzo wiele:

-   pracować nad różnego rodzaju twórczymi projektami, samemu lub razem
    z innymi ludźmi – lub przyglądać się takiej pracy i uczyć się
    od innych,
-   organizować spotkania, talki, wykłady, warsztaty na różnego rodzaju
    tematy – bądź brać w nich udział,
-   korzystać z dostępnych w hackerspejsie narzędzi – lub trzymać
    w nim swoje narzędzia, przy okazji udostępniając je innym,
    jeśli na przykład nie masz na nie miejsca w domu,
-   jeśli chcesz coś porobić, a nie masz pomysłu na nic innego – zająć
    się ulepszaniem infrastruktury hackerspejsu,
-   po prostu rozmawiać na różne tematy z ludźmi, których kręcą podobne
    rzeczy, jak ciebie.

I nie tylko to. Masz jakikolwiek pomysł na coś fajnego? Hackerspace
to miejsce, w którym masz szansę znaleźć ludzi, którzy będą chcieli
do ciebie dołączyć.

### Boję się przyjść, bo\...

-   używam Windowsa,
-   to w ogóle da się mieć komputer z czymś innym niż Windows?,
-   nie umiem wyjść z Vima,
-   nigdy nie majsterkowałem, mam dwie lewe ręce, każdy mój kontakt
    z młotkiem kończy się uderzeniem w palec, a nie w gwóźdź,
-   wydaje mi się, że z tych wszystkich rzeczy, które to robicie,
    za mało umiem i mi tego wstyd – boję się, że będę się wyróżniać
    na minus na tle innych i że nie będę się z tym dobrze czuć,
-   w ogóle nie rozumiem tych rzeczy, o których gadacie w spejsie
    albo na czacie, to dla mnie jakaś totalna czarna magia,
-   nie mam żadnego swojego projektu, którym mógłbym się pochwalić,
-   jestem osobą o niestandardowej orientacji seksualnej
    lub romantycznej, transpłciową, z niepełnosprawnością, neuroatypową
    (np. ze spektrum autyzmu czy ADHD), mocno odróżniającą się
    od większości wyglądem, innej narodowości, nieznającą dobrze
    polskiego, o specyficznych poglądach itp. – i szukam miejsc,
    w których nikt nie będzie mnie z tego powodu oceniać czy wyśmiewać,
    bo niestety w życiu się z tym często spotykam.

**Czy faktycznie mam się czego obawiać?**

Nic z tych rzeczy. Jedna z naczelnych zasad społeczności i kultury
hackerów, z którą tutaj się utożsamiamy, to: **All creatures are
welcome**, co można mniej więcej przetłumaczyć jako **Wszelkie istoty są
tutaj mile widziane** – nawiązuje to do jednej z wielu definicji
kultury hackerów, według której jest to \"międzygalaktyczna społeczność
wszelkich form życia\". Inna spośród tych naczelnych zasad to **Be
excellent to each other**, czyli **Bądźcie doskonali wobec siebie
nawzajem**. Traktujemy i szanujemy innych najlepiej jak się da,
a na pewno przynajmniej tak, jak byśmy chcieli być traktowani
i szanowani sami (ale uwaga, dla każdego człowieka te granice, potrzeby
i oczekiwania są nieco inne\... jeśli nie masz pewności, zapytaj;
jeśli ktoś się krzywi lub mówi ci, że z czymś, co mu zrobiłeś
lub powiedziałeś, nie czuje się dobrze – to **ma rację**, przeproś
i nie rób tak więcej).

W hackerspejsie wszystkich traktujemy tak samo i darzymy szacunkiem –
nie ma tutaj znaczenia poziom wiedzy, zaawansowania, już nie mówiąc
o kwestiach takich jak pochodzenie, kolor skóry czy niepełnosprawność,
na które przecież sami nie mamy wpływu. To, jakiego oprogramowania
czy sprzętu używasz, też nie ma znaczenia.

Jeśli chodzi o poziom wiedzy i umiejętności – okej, zdarzają się
wyjątkowe, wybitne jednostki (i istnieje nawet szansa,
że w hackerspejsie takie osoby spotkasz) o niesamowicie szerokim
zakresie zainteresowań i wiedzy, ale większość z nas specjalizuje się
w jakiejś konkretnej dziedzinie i wiele innych, o których być może ty
we własnej osobie wiesz bardzo dużo, będzie dla innych czarną magią.
Udział w życiu hackerspace\'u to za to na pewno świetny sposób na to,
by swoją wiedzę i umiejętności rozwinąć i poszerzyć.

Jeśli czegoś nie rozumiesz – pytaj, dociekaj. Czasem pomoże
skorzystanie z jednej z wyszukiwarek internetowych (np. DuckDuckGo
czy Google) lub zapytanie opartego na sztucznej inteligencji chatbota
(np. ChatGPT), ale nie ma nic złego w zapytaniu nas na czacie, forum
lub kogoś spośród nas, gdy np. przebywasz w spejsie.

**Jeśli odczuwasz dyskryminację, wyśmiewanie czy inne niemiłe
wobec ciebie zachowania ze strony innych z uwagi na to, że się w jakiś
sposób spośród innych wyróżniasz** – jeśli czujesz się na siłach, zwróć
na to uwagę osobie która to robi, ale przede wszystkim **odezwij się
do kogoś z zarządu** naszego stowarzyszenia. Zrobimy wszystko, by ci
pomóc i by uczynić hackerspace przyjaznym miejscem także dla osób
takich, jak ty.

Oczywiście wyjątkiem jest sytuacja, w której sam uważasz, że takie
zachowania wobec innych są okej. Nie są, nie będziemy tego akceptować
ani tolerować.

### Czy Hakierspejs jest dostosowany do potrzeb osób z niepełnosprawnościami?

Na pewno daleko nam do ideału. Jesteśmy oddolnie organizującą się grupą
ludzi i nie wszystko jest w naszym zasięgu. Jeśli widzisz coś, co da się
względnie łatwo pod tym względem poprawić czy ulepszyć – **koniecznie
daj nam znać**! Zależy nam na maksymalnej dostępności naszej
infrastruktury.

Jeśli chodzi o bariery architektoniczne dla osób z niepełnosprawnościami
ruchowymi – wejście do Hakierspejsu nie wymaga chodzenia po schodach.
Nasze miejsce znajduje się w podwórku kamienicy. W furtce jest dosyć
wysoki metalowy próg, ale jeśli jest on dla ciebie przeszkodą, otworzymy
ci bramę. Podwórko ma nawierzchnię z trylinki, niestety niezbyt równą,
w dosyć kiepskim stanie. Większość przestrzeni Hakierspejsu znajduje się
na tym samym poziomie, lecz przejście do hardroomu wymaga zejścia
po kilku schodkach. Nasza toaleta nie jest niestety w szczególny sposób
dostosowana do potrzeb osób z niepełnosprawnościami.

### Jesteście hackerami. Czy włamiecie się/pomożecie mi się włamać mojej byłej/mojemu pracownikowi/szefowi/nielubianemu kumplowi/komukolwiek innemu na komputer/profil na Facebooku/konto na Gadu-Gadu?

**Nie.** Media często *hackerami* nazywają cyberprzestępców. Nie o takim
znaczeniu słowa *hacker* mówimy w kontekście hackerspejsów. *Hackera*
w tym kontekście w ogóle trudno jest zdefiniować, ale na pewno nie
mieści się w tym żadne działanie sprzeczne z zasadami etyki. My
hackujemy po to, by uczynić świat lepszym. Gdzie *hacking* to nie
włamywanie się do systemów bez pozwolenia ich właścicieli,
lecz generalnie dociekanie, jak i dlaczego działają rzeczy (i
wykorzystywanie ich w niekoniecznie szablonowy sposób – ale na pewno
konstruktywny, a nie destruktywny).

Cyberprzestępcy niekiedy używają tego samego mindsetu (np.
przy wyszukiwaniu podatności w oprogramowaniu), jednak my się od nich
zdecydowanie odcinamy i nie mamy z nimi nic wspólnego.

### Ale pewnie bawicie się w *etyczny hacking*, czyli badanie bezpieczeństwa systemów za zgodą ich właścicieli, czy też mając na celu tylko i wyłącznie doprowadzenie do sytuacji, w których staną się one bezpieczniejsze?

**Niektórzy z nas tak.** Mindset hackera takiego, jakiego mamy na myśli
w nazwie *hackerspace* – czyli dociekliwość i chęć dogłębnego
zrozumienia działania różnych rzeczy czy systemów – jest rzeczą
przy badaniu bezpieczeństwa nierzadko niezbędną. Ale środowisko
specjalistów od cyberbezpieczeństwa swoją drogą lubi samych siebie
nazywać *hackerami* (zwykle *etycznymi* lub tymi *w białych kapeluszach*
– *white hat*, żeby odróżnić się od cyberprzestępców, czyli *black
hatów*) i **nie oznacza to automatycznie** związku ze społecznością
hackerów skupiającą się między innymi w hackerspejsach.

**Dla nas hacking to niekoniecznie cyberbezpieczeństwo.** Pewnie nawet
nie w większości. Ale jak najbardziej wielu z nas się nim interesuje,
zajmuje, lub nawet w tej branży pracuje.

### Zepsuł mi się rower/robot kuchenny/odkurzacz/komputer/samochód. Czy jak przyjdę z nim do spejsu, to mi go naprawicie?

Nie, ale być może będziemy w stanie **pomóc** ci go naprawić –
to zależy od tego, czy w momencie, gdy przyjdziesz, będzie obecny ktoś
znający się na danej rzeczy i od tego, czy mamy na stanie potrzebne
do tego narzędzia (choć jeśli nie mamy, zawsze możemy rozważyć ich
dokupienie). Najlepiej zapytaj na czacie.

Jeśli szukasz kogoś, kto naprawi ci daną rzecz, a ty będziesz mieć
spokój i dostaniesz gotowe, naprawione urządzenie – poszukaj
odpowiedniego warsztatu usługowego. Hackerspace tak nie działa.

### Mam stary, zepsuty albo nadal sprawny, ale już mi niepotrzebny sprzęt, z którym nie mam co zrobić. Czy mogę go zostawić w hackerspejsie? Może coś z niego jeszcze wyciągniecie i wam się przyda?

Daj znać na czacie lub forum. Z hackerspace\'u łatwo zrobić graciarnię,
tego chcielibyśmy uniknąć. Często będziemy musieli odmówić.
Ale jeśli okaże się, że to, co masz i nie jest ci już potrzebne, nam się
przyda, to chętnie tę rzecz przygarniemy.

Możesz zajrzeć na [**chciejlistę**](https://chciejlista.hs-ldz.pl/) –
jeśli masz do oddania coś spośród wymienionych tam rzeczy, koniecznie
**daj nam znać**.

Jeśli odmówimy – proszę, nie wyrzucaj tego urządzenia do rowu czy lasu
– sprzęt elektroniczny można za darmo oddać do utylizacji w Punkcie
Selektywnej Zbiórki Odpadów Komunalnych (PSZOK) w twojej gminie ([link
do listy PSZOK-ów
w Łodzi](https://uml.lodz.pl/dla-mieszkancow/ochrona-srodowiska/czyste-miasto/gospodarka-odpadami/punkty-selektywnego-zbierania-odpadow-komunalnych-pszok/)).
Także gdy kupujesz nowy sprzęt, sprzedawca powinien przyjąć od ciebie
stary egzemplarz do utylizacji.

### Ile to kosztuje?

Ideą hackerspace\'u jest **dzielenie się** wiedzą i rzeczami bez żadnych
opłat. Ale utrzymanie infrastruktury – czynsz za lokal, opłaty za prąd,
ogrzewanie, łącza internetowe, hosting itd. kosztują. Czasem przydaje
się też dokupić jakieś narzędzie, wymienić sprzęt na nowy (lepszy),
a niektóre części, narzędzia, akcesoria i materiały się zużywają.

Uczestniczyć w hackerspejsie możesz na dwa sposoby:

-   przychodzić na **otwarte spotkania** (lub gdy na miejscu jest ktoś
    spośród członków i zgodzi się ciebie ugościć) i brać udział w życiu
    naszej społeczności **online** – czaty i forum – co jest
    kompletnie **bezpłatne**,
-   zostać **członkiem** stowarzyszenia, co daje ci możliwość **wstępu**
    do spejsu w **dowolnym momencie**, korzystania z naszej
    **infrastruktury serwerowej** oraz prawo **głosu** w ważnych
    decyzjach jego dotyczących (mówimy raczej o kwestiach formalnych
    dotyczących stowarzyszenia, jak np. wybór zarządu – wszelkiego
    rodzaju drobne decyzje staramy się podejmować wspólnie na zasadzie
    konsensusu i raczej nikogo tutaj nie wykluczamy) – wiąże się
    to z **miesięczną opłatą**.

Miesięczna opłata za członkowstwo w naszym hackerspejsie (**składka
członkowska**) wynosi **100 zł** lub 50 zł w przypadku osób uczących się
lub będących w trudnej sytuacji finansowej. Oczywiście jeśli masz taką
możliwość, zachęcamy do wpłacania większych kwot.

Każdy może też nas wesprzeć **darowizną** pieniężną (jest to rzecz
odrębna od składek) – w tytule przelewu wpisz, proszę, *darowizna
na cele statutowe*. Taką darowiznę możesz odliczyć od podstawy
opodatkowania przy rocznym rozliczeniu PIT.

Składki i darowizny przeznaczamy na utrzymanie i rozwój naszej
infrastruktury.

Osób niepłacących absolutnie nie traktujemy jako ludzi w jakikolwiek
sposób gorszych od innych (oczywiście przerwa w płaceniu składek wiązać
się będzie z utratą statusu członka i związanych z nim korzyści).
Ale gorąco zachęcamy do wspierania nas finansowo i za wszelkie wpłaty
**ogromnie dziękujemy**. Każda wpłacona składka czy darowizna pozwala
uczynić hackerspace lepszym miejscem.

### Czy mogę Was wesprzeć *jednym procentem* (obecnie 1,5%) przy rozliczeniu PIT?

Nie mamy statusu NGO, ale nawiązaliśmy współpracę z Fundacją Studencką Młodzi-Młodym, która specjalizuje się w pozyskiwaniu tych funduszy na rzecz innych organizacji.

Aby przekazać 1,5% podatku na rzecz naszego hackerspejsu, należy wskazać numer KRS __0000270261__ oraz cel szczegółowy „__HSŁ 24806__”.

90% zebranej kwoty zostanie przekazane na realizację celów statutowych Hakierspejsu, w szczególności – na rozwój infrastruktury naszej siedziby – natomiast pozostałe 10% trafi do Fundacji Studenckiej jako prowizja.

![Grafika przedstawiająca sposób wypełnienia formularza PIT](https://raw.githubusercontent.com/hakierspejs/wiki/refs/heads/master/media-w-wiki/fsmm.png)

### Dlaczego to robicie? *(dowolną rzecz robioną w hackerspejsie)* Czy to konstruktywne? Czy będzie z tego jakiś użytek?

Z tego, co robimy, tworzymy, rozwijamy, rozbudowujemy w hackerspejsie
nie musi być żadnego użytku. Nierzadko czynimy to dla czystej
przyjemności. Wartością dodaną jest rozwój naszej wiedzy i umiejętności.

### Czy jesteście wiarygodni?

Jesteśmy [stowarzyszeniem zarejestrowanym w KRS](https://krs.hs-ldz.pl).
Jeśli chodzi o to, na co idą składki i darowizny – staramy się być
w tej kwestii [maksymalnie transparentni](https://finanse.hs-ldz.pl/).
